Ngũgĩ wa Thiong’o

THE UPRIGHT REVOLUTION: OR WHY HUMANS WALK UPRIGHT.
(For Mũmbi W Ngũgĩ, Xmas 2015 @ Irvine, California, translated from the Gikuyu by the author)
Murtal Feewa Darndewal: Hol ko fewniri darnde yimɓe.

Neeɓi ɓaawo hande nun, yimɓe ɓen ko koyɗe a juuɗe yahrayno wana ɗeya kulle ɗe tere nay fof. Yimɓe no ɓurno njereere, e buuto e ngabbu yaawude. Koyɗe e juuɗe no ɓurno ɗeya tere fow ɓadtondirde. Jokkule maɓɓe fow no feppondiri: balwe e aasale, coɓɓuli e koppi, korɓule e jokkule jungo, teppe e juuɗe, ɗun kala no lannitori kolli wonduɗi e peɗaali. Kolli ɗin jowi ka koyɗe e ka juuɗe no waalori sifa gooto gila hondu gorndu han ka siwaturu. On saa’i no, hondu ngorndu no ɓadinoo kolli heddiiɗi. Koyɗe e juuɗe noddindiri denɗiraaje. 

Ɗe wallindiri naɓugol ɓandu ndun kala ka ndu yiɗi yahude; ka luumo, ka cuuɗi yeeyirɗi, ƴawugol e tippagol leɗɗe e pelle e kala ka landi memminagol. Hay ka nder ndiyam, ɗe wallondiri fii no ɓandu ndun humbira, fubbora malla untora. Hari hiɗe wondiri e dow fewjodal e fotondiral. Hiɗe huutorayno kadi alhaali ɗeya tere wano hito hunduko, nanugol noppi, lunnagol kinal e yiirugol gite.

Fotondiral and nanondiral majje wonani ɗeya tere suno. Metti ɗe ko tawata ɗe luɓay bawɗe majje denɗiraaje majje. Nawliigu haɗiɗe anditangol juuɗe e koyɗe ko ɗen naɓata nokkeeli. Ɗe fuɗɗi fewjangol juuɗe e koyɗe.

Demgal ngal luɓi ngandi ndin fewre huwtori nde kisan. Ngal fuɗɗi miijitaade e hito towngo fii bawɗe juuɗe ɗen e koyɗe ɗen. Ko honɗe ɓuri cembe, ngal landitii. On tuma nun, juuɗe e koyɗe ɗe meeɗaano tefugol ko ɗe mari malla ko ɗe waawi, luɓii hunduko kon hito, fuɗɗi yeddotirnde fii ɓurɗo nafa wonande ɓandu ndun. Nden, ɗun wonti yeddotiral fii ɓurɗo fotude. Juuɗe mantori juutugol a sewugol kolli mun, jali raɓɓuɗugol e tekkugol kolli koyɗe. Koyɗe ɗen yottori jalugol sewugol kolli juuɗe wa weela ɗun. Ɗun ɓooyi balɗe han waɗti yeebude kuuwondiral hakkunde maɗe. Ɗun sakkitori laatagol lurral fii laamu e bawgal han ɗen landi yo ɗeya tere aru ñaawa hakkunde majje.

Ɗemgal attii addude feere fii foolotiral. Ɗun ko feere mawnde, ɗe fof ɗe haldi. Kono honɗun e foolotiral? Woɓɓe tindini tippiro – yo koyɗe e juuɗe tippir. Woɓɓe tindini fijirgol kaafa, bugo-jaɓɓitoo, dogugol, malla fijugol dare. Kono ɗun fof ittintinaa sabu sattugol waɗde malla fii no ɓurna teral hoore teral. Nden saa’i, ko ɗemgal faahin addi feere nde ngal luɓɓii ɗun ngandi. Yo juuɗe e koyɗe yo addu feere. Ɗe jaɓi.

Foolondiral ngal waɗi e boowal ka buruure e sera cangol. Nde tawno tere fof no liddondirde, ɗe hebilanii masiibo malla kala hunde juhayde ɓandu ndun. Gite ɗen ƴeewi ka woɗɗi e ka yaaji fii no haccora masiibo ka o ardiri kala, noppi ɗin hebilani nawnugol hitohun ɓurukun e fanɗude ka kun iwru kala, kinal ngal laɓɓini budde mun fii no suusira bone mo gite yi’aali malla noppi nanaali. Ɗemgal heblanii haacugol e sonkugol sii yi’ii masiibo.

Hendu saakiti nelal fii foolotiral ngal e coɓɓi ladde ɗin nayi fof, ka ndiyan e ka weeyo kdai. Ko kulle ɗe koyɗe nayi adti mooɓaade, ɓurɗe mawnude ɗen ari no yooɓii calɗi leɗɗe kecci fii hollugol ko jam addi ɗi. Ɗun woni dental jillugal buuto, cirgu, ngayu, ngabbu, fowru, ñiibi, njamali, ngelooɗi, na’i juutuɗi gala e edi raɓɓiɗuɗi gala, bole, jawe, njere, yenɗi e ndoomi ladde. Kulle ndiyam wana gabbi, liƴƴi, noobi werti ko’e mun ka sera cangol heddini ɓandu ka ndiyam. Kulle ɗe koyɗe ɗiɗi wana ndawal, jawle e gelle piyri gabatti jawɗere, colli sooƴi a hoore leɗɗe, baɓɓa siiki sa’i fof. Marjaaje, ngilgu, kaatate no ƴaaɓo leydi malla leɗɗe. Nde dooño no ñentora doy, palla no doga tabitataa e nokkuure hay wootere. Baaɗi, deemu e gooki no diwa e salndu cikko e salndu. Hay leɗɗe e buruure no liiƴora cenɗe, kenen ɗe turoo,  nden ɗe daroo ɗe feewa.

Hunduko kon udditiri foolotiral ngal gimol:
Ɗen waɗira ɗun no weltoren
Ɗen waɗira ɗun no weltoren
Ɗen waɗira ɗun no weltoren
Fii men fof
Ko e hunde wootere iwu ɗen

Juuɗe e koyɗe wondi jaɓugol battane foolotiral ngal ko aldda e tikkere, sortagol, murtugol maa nennitagol.
Juuɗe ɗen adtii fuɗɗaade: ɗe werlii huntere legal ka leydi. Ko yo koyɗe ɗen hoccir nden huntere ñaamal, maa nanal maa koyɗe ɗen ɗiɗi ontuma werloo nde. Koyɗe no waawi diisondirde nde ɗe yiɗi woo, huutora kolli koyɗe, gootel gootel maa ɗi fof, no ɗe yiɗiri kala fii no alhaali on huntora. Ɗe geri no ɗe waylitira legal ngal, ɗe duñi ngal; ɗe geri ko ɗe andi fof ɗe waawaali bhantude ngal no haaniri. Ka sottingol ngal, ko ɗe waawi tan ko dampugol ngal embere jundi kolli seeɗa. Kolli juuɗe nde yi’uno ko koyɗe gerata, luɓii hunduko hito, jali jalkiti. Juuɗe ɗen no yaha no ñaaƴoo wa ñande gerewol, hiɗe holla sewugol majje, nden, ɗe hocci huntere legal ngal, ɗe werlii ɗun ka woɗɗi e nder buruure. Ƴeewooɓe fof fondi acciti foofango no haawo. Juuɗe holli bawɗe keewuɗe: ɗe sendindiri kuntoy kaaƴe e maaro, naadi gaara e meselal, ɗe moƴƴini dillinirɗun leɗɗe tedduɗe, ɗe moƴƴini kadi ndagaaje ɗe fampii ɗun ka woɗɗitii. Ɗe holli kuwɗe e dille ɗe kolli koyɗe hay hoyɗata fii mun. Ko koyɗe waawi tan ko jooɗagol haawoo feewugol e ƴaanugol dendirahoy majje. Juuɗe ndaarooɓe kelliri wa panñite fii hawnaare ko juuɗe nando majje holli. Ɗun waɗi hay koyde seytini ko tiiɗi. Ɗe faalaaka fooleede fii kala hiɗe jooɗii hiɗe ndaarira ɓiɗaare, kolli mawɗi koyɗe no siifa tulɓe,  hiɗe miijato no ɗe foolira.

Nden, hewti saa’i koyɗe. Ɗe wi’i ko majje kon no newii. Ko yo juuɗe ɗen naɓu ɓandu ndun fof gila ngoo sengo bara gaa han e ngoya sengo too. Kolli juuɗe ɗin wi’itii awa ɗun woni ndarndolla poɓoojo. Ɗun ko ko haanaaka tulteede waɗi ɗon. Ɓandu ndun fof junnitii. Juuɗe meemi leydi, gite ɗen ɓadii leydi ndin. Coɓɓi yiiruɗi wirnori sabu ɓadagol majje leydi ndin. Nduggu nasti e nder kine, ɗun woni sabu iilugol; koyɗe e kolli mun saññinii dow: ñayo juu, ndaarooɓe sonki yimiri weltaare.
Ñayo Ñayo juu
Hakuna matata
Fuata Ñayo
Hakuna matata
Turukeni angani

Kono miijo maɓɓe fof ko e takke e juuɗe cukkinoo. Tere wonnooɗe hollude bawɗe hay ka neeɓaa, jooni waawata dillude hay sogonal. Ɗe yahi embere teppe seeɗa tan, takke ɗen oobii muuseendi, juuɗe ɗen yenƴii, diwni rowtirii ɓandu ndun ndu futti. Ɗe fowtii, nden ɗe fuɗɗitii. Kono jooni ɗe etii pasugol kolliɗin fii no ɗe nangira leydi kono ko kolli mawɗi ɗin tan waawi pasaade. Ɗee etori moƴƴingol talliire kono nden fewre ɗon ittintina sabu hinde landi koyɗe ɗen fii no nde laatora. Kolli koyɗe ɗii jali. Ɗe luɓii hunduko hito urkungo fii no ɗi liddira jaleeɗe cewɗe ɗe kolli juuɗe jali.  Nanugol nde yawre, juuɗe ɗen seytini fota, ɗe etii kadi no ɗe dillinira ɓandu ndun. Ɗe waawaali hay sottude. Nde ɗe ronkunoo, ɗe seli. Koyɗe ɗen weltori hollugol ƴaanere majje: ɗe yaaɓi teppere, ɗe jindi, ɗe dogii, ɗe diwi ko toowi e ko juuti, kono hay nde wootere ɗe accitaali ɓandu ndun ndu yani. Koyɗe ndaarooɓe fof kudiri koyɗe nunnugol e tawtugol. Juuɗe ɗen towni newe wullitagol fii angal nunɗal, ɗe yejjitiino ko kanje fuɗɗi ndarndolla.

Kono ɓe fof maɓɓe, hay ndaarooɓe ɓen yi’i ko hawnii e juuɗe ɗen. Hondu mawndu passanoondu ndun woɗɗitike kolli heddiiɗi ɗin. Hari tere heddiiɗe ɗen faalaama fuɗɗitaade jalugol si ɗe yi’i goɗɗun kadi. Jaka woɗɗitagol hondu mawndu ndun ɗoo yo ɗun jaasin juuɗe ɗen, sembinanii ɗe jogagol e tamugol majje. Hol ko waɗi ɗun? Wayluru wontii cembe fotinirɗe.

Diisondiral hakkunde tere ɗen fii suɓagol fooluɗo on waɗi balɗe jowi, limoore kolli koyɗe e kolli juuɗe. Kono ɓe etii ɓe fottanaali e hoore fooluɗo. Teral bee alaa yeru e bawgal mun; hay gootal gasataa ɓaawo ngala. Nden, fuɗɗi ɗon wenje miijo: hol ko woni ɓandu yoo? Ɗe fof ɗe landondiri. Nden ɗe falltii wonde ko ɗe fof woni ɓandu ndun.

Kono fii wota sifa oo ndarndolla waɗtu yeeso e fii wota teral hay gootal fallu ngala, tere ɗen fof haldi fotti, gila hande, ko yo ɓandu ndun yahu hindu darii feewi, koyɗe ɗen daroo satta hoore leydi, juuɗe ɗen wontira dow. Ɓandu ndun weltori nden fewre kono ndu eɓɓi accugol paykoy fof yahra tere ɗen nayi fii wota iwdi ndin yejjite.  Tere ɗen senditi kuuɗe hakkunde majje: koyɗe ɗen naɓa ɓandu ndun, kono si hewtaama ka yahetee ton, juuɗe ɗen huuway kala ko landi moƴƴingol maa jogagol aala hoy. Nde koyɗe e kolli mum no huuwa ko tiiɗi hikko dillingol, juuɗe ɗen fontii huwtori ñeeñal mun golli yaasi kin fii no niamdu yottoro ka hunduko. Hunduko kon, malla ñiiƴe makko, ƴakka ndun ñamdu feƴƴina ndu ka konondol han ka reedu. Reedu ndun haama ɗun yaltina moƴƴere mun, Nden saa’i feƴƴina ɗun e jooli bhandu ɗin saakita dhun gila cokkun heɓi cokkel ɓandu ndun. Nden saa’i, reedu ndun feƴƴina ko hedditii kon ka coowooji mooɓoto hen. Gila ɗon ɓandu ndun yaltina dhun waɗa e fakkeeje malla ubba ka nder leydi ko alɗina ndi. Leɗɗe fuɗa waɗa dimɗe, juuɗe ɗen teɓa ɗen waɗa e nder hunduko. Ah, non tigi, tulɓere ngurdam.

Hay ndiwruuji e fijundaaruuji senditaa: yimugol, jalugol e wowlugol accanaa hunduko kon; dogugol, latugol mullere accanan koyɗe ɗen; kono fijirgol mullere weduru e basketball herinanaa juuɗe ɗen, kono koyɗe ɗen accidaa e dogugol. Si arii ka ƴaanere, koyɗe ɗen accidaa e ɗum. Sendutugol kuuɗe newini laatingol ɓandu neɗɗo masin wuurɗo, ɓurɗo kulle mawɗe ƴoƴre e gaynugol ko ɗuuɗi e ko yeɗɗi.

Kono ɓangani tere ɓandu ndun wonde duumaare no ɗe waalori,  hino waawi addude haɓre. Wonugol hoore nden dow, miijinay nde wonde hinde ɓuri koyɗe yaaɓayɗe leydi, malla ko sikkina nde ko kande laamii. Tere hikkorɗe ɗen ley woni kurkaadu. Tere ɗen ɓangini wonde fii ka bawgal, hoore nden e kala ko hikkori ley mayre no fota. Ka tentingol ɗum, tere ɗen tabintini wonde teral bee so’ay muusendi e wewlo ɗeya tere. Ɗe tentinani hunduko kon yo andu si ko wi’ii huunde an, ko e inde ɓandu ndun fof ko woni e wowlude kono wonaa wa si ko kanko jeyi ɗum.

	Ɗe yimi:
	Nder ɓandu men
	Kurkaaɗo alaa
	Nder ɓandu men
	Kurkaaɗo alaa
	En kurkanto kala e men
	Enen fii Enen
	En kurkanto kala e men
Enen fii Enen	
En kurkanto kala e men
Ɗemgal ngal hito men
Jogo lan mi jogo maa
Mahen ɓandu sellu ndu
Jogo lan mi jogo maa
Mahen ɓandu sellu ndu
Fotugol ko Fottugol

Golliden
Fii ɓandu sellu ndu
	Golliden 
	Fii ɓandu sellu ndu
	Pottal woni cembegim

Ɗum laatii Gimol Ɓandu Fof. Hindu yima ngol han fewndo hande. Ko ngol woni ko sendindirta hakkunde yimɓe e kulle malla ɓee saliiɓe murtal dardne fewnde.

E hoore ko ɗe yi’i koo, kulle ko koyɗe nani yiɗaali taweede e ngal murtal fes. Fii ngol gimol no jalnii. Hunduko ko moƴƴinira ko fii ñaamugol wonaa yimugol.

Ɗe hawtiti ɗe joɗɗini dental daraningal marugol aadaaji, lutti a laawi majje ɗe waylaali ko ɗe woowi.

Si ɓanganii yimɓe ɓen kuuɗe ko tere ɗen huuwata, huuwondiral gasay hakkude majje. Kono si ɓe yi’iri hoore nden e ɓandu ndun wana tere wonɗe e hawre, hara teral no dow teral, nden ɓe ɓadoto dendiraaɓe maɓɓe kulle salinooɗe murtal fii darned fewnde.


Translated
Abdoulaye Barry
Portland, OR






